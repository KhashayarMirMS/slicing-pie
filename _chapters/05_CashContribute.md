---
layout: chapter

chapterId: فصل ۵
title: مشارکت‌ نقدی
permalink: /Chapter05
---

![pie!]({{ site.url }}{{site.baseurl}}/assets/img/SlicedPie-05.png){:class="img-responsive"}

# فصل پنجم: مشارکت نقدی

مشارکت نقدی، مشارکتی است که وجه نقد واقعی یک فرد (شریک) را معمولا در قالب هزینه‌ای بدون بازپرداخت یا هزینه‌ای نقدی از حساب شرکت مصرف می‌کند. یک مشارکت نقدی، می‌تواند یک دارایی محسوس با‌ارزش نقدی مانند تجهیزات و منابع نیز باشد. فرمول برای تعیین برش‌ها بصورت زیر است:

$$
\text{برش‌ها} = \text{ارزش متعارف بازار} \times \text{ضریب نقدی}
$$

اگر شما با وجه نقد واقعی سرو کار داشته باشید، آنگاه ارزش منصفانه بازار همین مقدار وجه نقد مصرف شده است. اگر پولی مصرف نشود، آنگاه ریسکی رخ نداده است. این حالت مانند ماندن پول در بانک است. برشها زمانی تعلق می‌گیرد که وجه نقدی مصرف شده باشد.

## صندوق

معمولا عادت پرداخت هزینه‌ها از حساب‌های شخصی، در صورتی که بتوان از آن اجتناب کرد، ایده خوبی نیست. بنیانگذاران، دوستان، خانواده، و سرمایه‌گذاران کوچک فرشته، می‌توانند وجوه نقدی را به حساب‌های پس‌انداز یک شرکت کمک کنند. من آن را **صندوق** می‌نامم.

یک صندوق، استخری از وجوه نقد است که مدیران می‌توانند از آن هزینه‌های مختلف را پرداخت کنند. آنها می‌توانند از این پول برای برآوردن نیازهای شرکت استفاده کنند، مشروط به اینکه محدودیت‌های سرمایه‌گذار را رعایت کنند. برای مثال برای پرداخت حقوق یا اجاره می‌توان از پولی که در صندوق است، استفاده کرد.

پول درون صندوق، در هنگام سپرده‌گذاری به برش‌های کیک تبدیل نمی‌شود. در عوض، برش‌ها زمانی ایجاد می‌شود که شرکت آن پول را خرج کند. بیاد داشته باشید که برش‌ها، نشان‌دهنده مشارکت‌های در معرض ریسک در یک شرکت نوپا است. اگر وجه نقد در حساب پس‌انداز باشد، در واقع در معرض ریسک نیست، چون مدیران می‌توانند براحتی پول را به سرمایه‌گذار برگردانند. صرفا زمانی این وجه در معرض ریسک است که خرج شود. برای مثال، مالک شما ممکن است یک مبلغ رهن را طلب کند. پول در حساب مالک در معرض ریسک است.

زمانی که پول از صندوق برداشت شده و برای پرداخت صورتحساب‌ها از حساب جاری شرکت برداشته می‌شود، تبدیل به برش‌هایی برای هر عضو صندوق، به نسبت مالکیت فعلی او از وجه درون صندوق می‌شود. بدلیل اینکه این وجه با ضریب نقدی به برش‌های بیشتری تبدیل می‌شود، مدیران همیشه باید نسبت به خرج بیش از حد این مبلغ هوشیار باشند. این نکته خوبی است که امکان تمرکز و هوشیاری بهتری نسبت به پول را به آنها می‌دهد. این امر مانند تمامی جنبه‌های مدل، هماهنگ با منافع سرمایه گذاران و کارمندان است.

> **برش‌دهنده‌ی کیک**
> پول را با کلیک روی **افزودن وجه به صندوق** به صندوق در سمت چپ بالای نرم‌افزار بیافزایید.
> اگر یک عضو تیم مسئول تامین سرمایه نقدی باشد، ممکن است حق هزینه‌یاب به آنها واگذار شود. بحث بیشتر در این خصوص در ادامه ارائه می‌شود...

برای مثال، جولی و چاک می‌خواهند که به آنه در شروع کار فروشگاه رول دارچین کمک کنند، و هر یک ۱۰۰۰۰ دلار در حساب پس‌انداز شرکت می‌گذارند که در مجموع صندوق شرکت ۲۰۰۰۰ دلار پس‌انداز خواهد داشت. آنه نیاز به ۱۰۰۰ دلار برای پوشش هزینه‌های ماه جاری دارد و بنابراین، پول را از حساب جاری شرکت برداشت می‌کند. بدلیل اینکه هر دوی جوی و چاک، ۵۰ درصد از مالکیت وجه نقد صندوق را در دست دارند، ۵۰۰ دلار به هر یک تخصیص می‌یابد و هر یک ۲۰۰۰ برش از کیک (وجه نقد ضربدر ۴) دریافت می‌کنند. ماه بعدی آنه ۴۰۰۰ دلار از صندوق برداشت می‌کند. جولی و چاک هر یک ۸۰۰۰ برش دریافت می‌کنند. آنه مراقب است که دقیقا به مقدار نیاز برداشت کند تا مجبور نباشد که برش‌های خیلی زیادی را به آنها تخصیص دهد. جولی و چاک نیز می‌دانند که او انگیزه لازم برای هوشیار بودن درباره‌ی پول آن‌ها را دارد.

اکنون ۱۵۰۰۰ دلار در صندوق مانده است. سوزان، سرمایه‌گذار دیگری است که ۱۵۰۰۰ دلار دیگر به صندوق کمک می‌کند. بنابراین اکنون ۳۰۰۰۰ دلار در صندوق است. سوزان ۵۰ درصد از مالکیت صندوق و جولی و چاک هر یک ۲۵ درصد از آن را در اختیار دارند.

آنه یک فر به ارزش ۱۰۰۰۰ دلار خریداری می‌کند. ۵۰۰۰ دلار به سوزان اختصاص داشته و بنابراین ۲۰۰۰۰ برش دریافت می‌کند. جولی و چاک هم هر یک ۱۰۰۰۰ برش در ازای ۲۵۰۰۰ دلار کمک یا ۲۵ درصد از مجموع هزینه را به عنوان برش دریافت می‌کنند.

> **برش‌دهنده‌ی کیک**
> با کلیک روی **برداشت پول از صندوق**، در سمت چپ بالای نرم‌افزار، می‌توانید پول برداشت کنید.
> صندوق بطور اتوماتیک، برش‌های مخصوص به اعضای تیم را به نسبت سهم مالکیت آن‌ها از پول صندوق در هنگام برداشت تخصیص می‌دهد.
> اگر حساب صندوق به صفر برسد، تمامی برش‌ها در آن دور تخصیص می‌یابد.

صندوق به مدیران کمک می‌کند که پول لازم را در دست داشته باشند، اما از انباشته شدن ظرفیت کیک با پول زیاد جلوگیری می‌کند. پول صرفا در زمان مصرف آن توسط شرکت، به برش‌ها تبدیل می‌شود.

وکلا در روش برش کیک می‌توانند یک توافقنامه‌ی صندوق ساده برای افراد مشارکت کننده در صندوق ایجاد کنند. برای اطلاعات بیشتر در این باره می توانید به [slicingpie.com](https://slicingpie.com) مراجعه کنید.

یک تفاهم‌نامه صندوق اساسا یک تفاهم‌نامه وام برای پولی است که تا زمان استفاده توسط مدیران، در حساب پس‌انداز شرکت نگهداری می‌شود. هنگام برداشت از حساب پس‌انداز، با مقدار برداشت، بصورت پرداخت‌هایی در جهت توازن وام برخورد می‌شود. همزمان، پول به برش‌هایی از کیک تبدیل می شود.

هیچ بهره‌ای به پول درون صندوق تعلق نمی‌گیرد، مگر اینکه صریحا در قانون مطرح شده باشد. زمانی که افراد پول را در صندوق قرار می‌دهند، هدف آنها ایجاد وام و استفاده از بهره وام نیست. اگر این‌چنین باشد، آنها احتمالا به دنبال وام سنتی هستند. برخی سرمایه‌گذاران با وام دادن راحت‌ترند تا گرفتن سهام.

صندوق برای شرکای فعال در شرکت بهترین گزینه است. برای سرمایه گذاران مستقل، یک قرارداد convertible note سنتی یا قرارداد convertible equity، راحت‌تر است و معرف ارزش بازار متعارف برای سرمایه‌گذاری‌های کوچک است. استفاده از SAFE (قرارداد ساده برای سهام آینده یا Simple Agreement for Future Equity) از راهنمای YCombinator گزینه خوبی است.

## هزینه‌های بدون بازپرداخت

رایج ترین نوع مشارکت نقدی از سوی کارمندان، هزینه های بدون بازپرداخت است. این پول صرف تقریبا هر چیزی برای شرکت می‌شود که قرار نیست از حساب شرکت (صندوق) بازپرداخت شود.

مثال‌ها:

- نوروین، ۲۵۰۰ دلار برای وکیلی به منظور نوشتن قرارداد مشتری می‌پردازد و چیزی از حساب شرکت به او پرداخت نمی‌شود. نوروین ۱۰۰۰۰ برش دریافت می‌کند.
- آنسون ۲۵۰ دلار برای یک بلیط به آمستردام به منظور یک سفر کاری می‌پردازد و چیزی در قبال آن از حساب شرکت دریافت نمی‌کند. آنسون ۱۰۰۰ برش از کیک را دریافت‌می کند.
- مریلی، از کارت اعتباری خود برای خرید یک شام ۴۰ دلاری برای یک مشتری خرج کرده و از حساب شرکت فقط ۱۰ دلار به او بازپرداخت می‌شود. مریلی ۱۲۰ برش دریافت می‌کند.
- آنه ۳۰ دلار در ماه برای رفت و آمد با مترو تا محل کار خود می‌پردازد و چیزی به او بازپرداخت نمی‌شود. آنه **هیچ** برشی از کیک دریافت نمی‌کند.

توجه کنید که در مثال آخر، گرچه آنه هزینه‌ای را در ارتباط با کسب وکار متحمل شده است، هیچ برشی از کیک دریافت نمی‌کند و به او بازپرداختی هم صورت نمی‌گیرد. دلیل این امر آن است که هزینه او مربوط به جابجایی بوده و بازپرداخت هزینه‌های جابجایی متادول نیست. اغلب کارفرمایان، حداقل در ایالات متحده، هزینه‌های مرتبط با جابجایی تا محل کار را نمی‌پردازند و بنابراین برشی از کیک هم به فرد نمی‌رسد. بطور مشابه، اگر آنه برای خود غذا می‌خرید، او هم برشی از کیک دریافت نمی‌کرد. بطور کلی، هر هزینه‌ای که بازپرداخت آن در کشور شما یا بازار محلی برای کارفرمایان معمول نباشد، در قبال آن ملزم به تخصیص سهمی از کیک نیستید.

برای اینکه مطلب واضح‌تر شود، زمانی که کارمندان از پول خود برای پرداخت در قبال چیزهای مربوط به شرکت استفاده می‌کنند و بازپرداختی به آنها صورت نمی‌گیرد، این جز هزینه‌های بدون بازپرداخت محسوب می‌شود. پولی که آنها صرف کرده‌اند به صندوق نرفته اما برای مورد خاصی استفاده شده است. صندوق برای نگهداری وجوه بزرگتری برای هزینه‌های آینده استفاده می‌شود. پول صندوق می‌تواند برای بازپراخت به کارمندان استفاده شود که در این صورت، مالکان صندوق برش‌ها را دریافت می کنند و نه کارمندان.

کارمندان و دیگر افراد مشارکت کننده، باید حساب و کتاب هزینه‌های خود را داشته باشند و فاکتورهای خرید را برای گزارش دقیق هزینه‌های خود نگهداری کنند.

در ابتدا، ممکن است ارائه برش برای هزینه‌های کم، عجیب به نظر برسد، اما در طول زمان، این برش‌ها بر روی هم انباشته می‌شوند. منصفانه نیست که از یک فرد بخواهیم هزینه‌های کسب‌وکار را پوشش دهد. اگر کارمندان در مقابل این مشارکت‌ها پاداش دریافت نکنند، دچار رنجش شده و روحیه آنها لطمه می‌بیند.

> **برش‌دهنده‌ی کیک**
> برای هر کاربر، یک منوی کنترل وجود دارد که دسترسی به فیلدها برای وارد کردن مشارکت‌های مختلف را ممکن می‌سازد.

## ماشین شخصی

وقتی فردی از ماشین شخصی خود برای اهداف کسب‌وکار استفاده می‌کند، معمولا بهتر است که هزینه‌های او بازپرداخته شود. در ایالات متحده و در زمان نوشتن این متن، اداره کل مالیات (_IRS_)، یک نرخ معافیت مالیاتی حدود ۰.۴۵ دلار به ازای هر مایل تعیین کرده که بسیاری کارفرمایان این مبلغ را به کارمندانی پرداخت می‌کنند که از ماشین شخصی خود برای شرکت استفاده می‌کنند. این مقدار شامل هر دوی هزینه‌های سوخت و فرسودگی ماشین است. این موجب یک مساله‌ای در مدل برش کیک می‌شود زیرا شامل هر دوی مشارکت‌های نقدی (سوخت) و غیرنقدی (استهلاک) است.

چندین روش برای برخورد با این موضوع وجود دارد. همه این روش‌ها مادامی خوب است که افراد از قبل روی آن توافق کرده و محاسبات آن را برای همه یکسان در نظر بگیرید. این محاسبات عبارتند از:

1. استفاده از ضریب نقدی یا غیرنقدی برای کل مبلغ
2. محاسبه مبلغ بازپرداخت برای ماشین شخصی و کسر هزینه سوخت نقدی. اعمال ضریب نقدی برای هزینه سوخت و ضریب غیرنقدی برای بقیه مبلغ. این کار دقیق‌ترین روش است اما مستلزم این است که افراد، حساب هزینه‌های سوخت خود را داشته باشند.

> **برش‌دهنده‌ی کیک**
> شما می‌توانید روش و نرخ محاسبه ماشین شخصی را در منوی تنظیمات تعیین کنید. برش‌دهنده‌ی کیک تقسیم هزینه را آسان می‌کند. اگر شما از صفحه گسترده استفاده می‌کنید، اعمال ضرایب نقدی و غیرنقدی برای کل مقادیر آسان‌تر است.

## وام‌ها و کارت‌های اعتباری

گاهی یک فرد از اعتبار خود برای تامین یک وام برای شرکت استفاده می‌کند و یا هزینه‌هایی را با اعتبار کارت اعتباری خود انجام می‌دهد. اگر فرد بازپرداخت‌های وام را انجام دهد، با این پول باید بصورت وجه نقد خرج شده برخورد شود. اگر وام بطور یکجا با هدف کلی دریافت شود، بخشی از صندوق خواهد بود و برش‌هایی هنگام مصرف پول باید به فرد تخصیص یابد. اگر وام برای خرید چیز خاصی استفاده شود، پول خرج شده فورا به برش تبدیل می‌شود.

البته اگر وام به نام یک فرد دریافت شود، اما توسط شرکت و نه فرد بازپرداخت شود، فرد دیگر برشی دریافت نمی‌کند. بله، فرد ریسک تامین وام با اعتبار شخصی را پذیرفته اما بدلیل اینکه پرداخت‌ها از جانب شخص انجام نمی‌شود، هیچ برشی دریافت نمی‌کند. در ابتدا این موضوع ناعادلانه بنظر می‌رسد اما در واقع اینطور نیست.

اگر فردی به شما پولی دهد و انتظار بازپرداخت منظم آن را داشته باشد، در واقع به شما وام داده است. مهم نیست که پول از کجا آمده، موضوع این است که ماهیت مبادله یک وام است. وام دهنده حق دارد که درخواست بهره روی وام خود را بکند، اما در اینصورت دیگر برشی از کیک دریافت نمی‌کند. اگر برشی از کیک دریافت کنند، وام درواقع در کیک دوبار شمارش شده است. به این صورت که فرد ارائه دهنده‌ی وام برشی از کیک دریافت می‌کند و فرد پرداخت کننده یا تامین کننده‌ی وجه برای بازپرداخت وام نیز برشی دریافت می‌کند. این موضوع عملی نیست.

## آستانه‌ی تحمل ریسک

مدل برش کیک هنگام محاسبه برش‌ها، تحمل ریسک فردی را حساب نمی‌کند. صرفا مشارکت‌های واقعی در معرض ریسک را محاسبه می‌کند. اگر فردی دارای آستانه‌ی تحمل ریسک پایینی باشد، ممکن است سطح بالاتری از اضطراب را هنگام مشارکت نقدی به شرکت نوپا تجربه کند. و البته این موضوع، ارزش متعارف بازار آن میزان از پول را تغییر نمی‌دهد.

برخی افراد با تحمل ریسک بالا ممکن است پس‌انداز زندگی خود را سرمایه‌گذاری کنند، اما این امر ارزش متعارف بازار پولی را که آنها واقعا سرمایه‌گذاری کرده‌اند، تغییر نمی‌دهد.

یک قانون ابتدایی درباره‌ی سرمایه‌گذاری این است که بیش از آنچه تحمل از دست دادن آن را دارید سرمایه‌گذاری نکنید. اگر نمی‌توانید ریسک را تحمل کنید، اصلا مشارکت نقدی نکنید!

بنابراین، وام‌ها و هزینه‌های کارت‌های اعتباری، درصورتی که فرد ارائه دهنده وام، بازپرداخت‌ها را انجام دهد، با ضریب ۴ مانند وجه نقد محاسبه می‌شوند. اگر شرکت بازپرداخت‌ها را انجام دهد، چه وام با بهره یا بدون بهره باشد، هیچ برشی به فرد تخصیص نمی‌یابد.

زمانی که پول نقدی صرف شرکت شده باشد، و به فردی که این وجه نقد را ارائه کرده، بازپرداختی صورت نگیرد، ارزش متعارف بازار این وجه نقد برابر با پول خرج شده است.

$$
\text{ارزش متعارف بازار} = \text{مقدار پول خرج شده}
$$

## منابع و تجهیزات

بسیاری شرکت‌ها نیازمند منابع و تجهیزاتی برای شروع کسب وکار خود هستند. یک شرکت تولید تیشرت، نیازمند پرس چاپ و خشک کننده است. یک همبرگر فروشی نیازمند اجاق و کباب‌پز است. یک شرکت تکنولوژی، نیازمند کامپیوتر است. یک باغ وحش به قفس و حداقل چند جفت شتر نیاز دارد.

اگر این چیزها برای شرکت خریداری شوند، و به فردی که آنها را خریداری کرده بازپرداختی از حساب شرکت صورت نگیرد، ارزش متعارف بازار پولی است که آنها پرداخت کرده‌اند.

$$
\text{برش‌ها} = \text{قیمت پرداخت شده} \times \text{ضریب نقدی}
$$

البته در بسیاری موارد، افراد ممکن است تجهیزاتی در اختیار داشته باشند که به طریق دیگری بدست آورده‌اند. مثلا ممکن است فردی تعدادی شتر را بعنوان حیوان خانگی نگهداری کند، و چندتا از آن‌ها را برای راه اندازی باغ وحش بدهد. یا شاید فردی یک کامیون قدیمی داشته باشد که برای تحویل محصولات شرکت می‌توان از آن استفاده کرد.

انتقال مالکیت یک دارایی به شرکت که از قبل در اختیار فرد بوده‌، مانند خرج کردن وجه نقد نیست. این یک مشارکت غیرنقدی محسوب می‌شود. بنابراین، سطح متفاوتی از ریسک را نشان داده و برش‌ها باید با نرخ غیرنقدی محاسبه شوند. البته اگر منابع یا تجهیزات کمتر از یکسال عمر داشته باشند، مدل از قیمت خرید استفاده می کند.

$$
\text{برش‌ها} = \text{قیمت پرداخت شده} \times \text{ضریب غیرنقدی}
$$

اگر منابع و تجهیزات بیش از یک سال سن داشته باشند، مدل از قیمت دست دوم (حراج) استفاده می کند. می‌توانید قیمت دست دوم اجناس را به آسانی با مراجعه به سایت _ebay.com_، _Craiglist_، (_دیوار_)، و یا بررسی فهرست‌های طبقه‌بندی شده صنعتی برای منابع و تجهیزات مشابه بدست آورید.

$$
\text{برش‌ها} = \text{قیمت دست دوم} \times \text{ضریب غیرنقدی}
$$

لازم به ذکر است که زمانی که برش‌ها دریافت می‌شود، منابع و تجهیزات جز دارایی شرکت محسوب می‌شود. این یعنی اینکه اگر فردی که این تجهیزات را تهیه کرده است، شرکت را ترک کند، نمی‌تواند این تجهیزات را با خود ببرد. البته، همانطور که در فصل چارچوب بازیابی خواهید دید، ممکن است فرد حق نوعی از باز پرداخت را داشته باشد.

> **برش‌دهنده‌ی کیک**
> تقسیم منابع و تجهیزات در نرم‌افزار برش دهنده کیک به یک صورت است: از کاربران خواسته می‌شود که مقدار پرداختی یا ارزش متعارف بازار و سن تجهیزاتی را کمک کرده‌اند را ارائه کنند و به این ترتیب قانونی مناسب اعمال می‌شود.

در بسیاری موارد، لپ‌تاپ‌های پرسنل یا تلفن‌های همراه آنها که در راه‌اندازی شرکت استفاده می‌شود بعنوان تجهیزات کمکی نیستند و افرادی که مالک این تجهیزات هستند، هیچ برشی را دریافت نمی‌کنند. بنابراین شرکت مالک این تجهیزات نبوده و فرد با جدا شدن از شرکت، آنها را با خود می‌برد.

بطور مشابه، مقادیر کم منابعی که از خانه آورده شده، الزاما شامل تخصیص برش نمی‌شود. در اینجا باید از شهود خود استفاده کنید. فرد احتمالا بواسطه آوردن یک نوار چسب یا خودکارهای قدیمی از خانه برای شرکت، مستحق برش نمی‌شود.

در صورت جدایی، با مشارکت‌های نقدی یا مشارکت‌های محسوس، برخورد خاصی می‌شود که من آن را به تفصیل در فصل مربوط به بازیابی بیان می‌کنم.

## جمع‌بندی

یک مشارکت نقدی، کمکی است که پول نقد فرد را مصرف می‌کند. به دلیل اینکه بدست آوردن پول نقد در طول زمان (برای اغلب افراد) سخت‌تر است و این مقادیر معمولا شامل مالیات می‌شوند، وجه نقد ضریب بالاتری نسبت به مشارکت‌های غیرنقدی دریافت می‌کند.

برش‌ها زمانی تخصیص می‌یابد که وجه نقد مصرف شده باشد زیرا پول خرج نشده در معرض ریسک نبوده و برش‌ها نشانگر ریسک هستند.

صندوق ابزاری است که می‌تواند برای نگهداری پول خرج نشده مادامی که برای هزینه‌ای موردنیاز باشد، استفاده شود. زمانی که پول از صندوق خارج می‌شود، صاحبان صندوق برش‌هایی را متناسب با مالکیتشان از صندوق دریافت می‌کنند.

زمانی که فردی، وامی را برای شرکت گرفته باشد و بازپرداخت ‌آن را انجام دهد، برش‌هایی را هنگام صرف آن پول دریافت می‌کند. اگر شرکت این پرداخت را انجام دهد، دیگر سهمی به فرد تخصیص نمی‌یابد.

با هزینه‌های بدون بازپرداخت یا خرید تجهیزات و منابع جدید برای شرکت، بعنوان مشارکت‌های نقدی برخورد می‌شود. با تخصیص برش‌ها در این موارد، شرکت مالکیت این دارایی‌ها را در اختیار دارد.

با مشارکت‌هایی که بصورت تجهیزات و منابع تحت تملک قبلی افراد هستند، بصورت مشارکت‌های غیر نقدی برخورد می‌شود و ضرایب غیرنقدی در این موارد استفاده می‌شود.
